278.
A Robbanó Kő veszélyes játék, de sokat lehet nyerni vele. Mielőtt a játék elkezdődne, a Játékmester, aki varázslótanonc, megbűvöl egy követ, mely hamarosan felrobban. A játékosok körben állnak, és egymásnak dobálják a követ. Amikor a kő felrobban, az a játékos, akinek éppen a kezében van a kő, kiesik a játékból, és csúnyán összeégett kézzel távozik! A megmaradt játékosok új Robbanó Követ kapnak, amelyet egymásnak dobálhatnak. A játék addig tart, amíg egyetlen játékos marad. A nézők fogadhatnak a játékosokra, de mielőtt fogadnának, le kell tenniük 3 Arany Tallért, amit hozzáadnak a díj összegéhez. Ebben a játékban 36 Arany Tallért nyerhetsz, de ez azzal a kockázattal jár, hogy megégetheted a kezedet. Ha ezt a játékot választottad, legalább egyszer játszanod kell, de addig játszhatod, ameddig csak akarod. Ha te győzöl, 36 Arany Tallért nyersz minden egyes játékért. Ha vesztesz, minden játék után vonj le magadtól 2 ÜGYESSÉG és 4 ÉLETERŐ pontot.
A játékszabály a következő: dobj egy kockával, hogy megtudd, hány játékos vesz részt a játékban. Minden játékost jelölj egy-egy betűvel (A, B, C stb. - te vagy az A játékos), és kör alakban írd fel egy darab papírra a játékosok betű jeleit. Most dobj minden játékos nevében egy dobókockával, hogy megtudd, melyikük dobja el a követ (a legmagasabb pontszámú kezd). Most dobj két kockával a kezdő játékos nevében, akinek 12-nél kevesebbet szabad csak dobnia. Menj tovább az óramutató járásának megfelelően a következő játékoshoz, s dobj az ő nevében is, de ez nem lehet több 11-nél. A harmadik játékos már csak 10-nél kevesebbet dobhat, és így tovább. A ceruzáddal menj körbe az egyik betűjeltől a másikig, hogy mindig tudd, kinél van a Robbanó Kő. Abban az esetben, ha valamelyik játékos nagyobbat dob a megállapított, engedélyezett számnál, a Kő felrobban és a játékos kiesik. Ekkor az egész játék újra kezdődik (az engedélyezett pontszám 12-vel indul), csupán a vesztes marad ki. Addig folytasd a játékot, míg egyetlen játékos marad. Ha bármelyik játékos pontosan az engedélyezett maximumot dobja, a kő a levegőben robban fel, és újra kell játszani a kört. Ha már eleged van ebből a játékból, belekezdhetsz a Hat Csákány Játékba, lapozz a 171-re, vagy a Kés Játékba, lapozz a 365-re, vagy elhagyhatod a játéktermet, lapozz a 31-re.